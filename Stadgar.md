Utkast stadgar OpenStreetMap Sverige
====================================

Föreningens namn och ändamål
----------------------------

OpenStreetMap Sverige är en ideell förening. Den är partipolitiskt och religiöst obunden.

Föreningens ändamål är att i demokratisk anda främja öppen och fri tillgång till geografiska data i Sverige.

Föreningen samarbetar med OpenStreetMap Foundation.

Medlemskap
----------------------------

Medlemskap i föreningen är öppet för alla fysiska och juridiska personer som vill stödja föreningens ändamål och som betalar fastställd medlemsavgift.

Medlemsinformation sänds till medlemmarna via e-post.

Medlemsavgiften för kommande år fastställs av årsmötet.

Styrelsen ansvarar för medlemsmatrikeln.

Förlust av medlemskap
----------------------------

Medlem som inte senast den 1 juli har betalat medlemsavgift för innevarande kalenderår får anses ha begärt utträde ur föreningen och ska tas bort ur medlemsmatrikeln.

En medlem får begära omedelbart utträde ur föreningen. Detta ska ske skriftligt till styrelsen.

Medlem som aktivt motarbetar föreningen får uteslutas efter styrelsens beslut. Utesluten medlem får återinträda i föreningen först när styrelsen godkänner det.

Årsmöte
----------------------------

En gång per år hålls ett ordinarie årsmöte, normalt under mars månad. Extra årsmöte får hållas när styrelsen beslutar om det eller om hälften av medlemmarna begär det. Extra årsmöte på medlemmarnas begäran ska hållas inom två månader om inte ordinarie årsmöte infaller under samma period.

Ett årsmöte kallas genom att två kallelser skickas till medlemmarna. Den första kallelsen ska ange tid och plats för mötet och får skickas tidigast två månader, senast en månad, innan mötet. Den andra kallelsen ska skickas senast en vecka innan mötet. Den andra kallelsen ska innehålla dagordningen för mötet samt de handlingar som behövs för att fatta beslut under årsmötet.

Under årsmötet har varje medlem en röst. Endast juridiska personer får rösta genom ombud. En person som är både medlem och ombud har endast en röst under årsmötet.

Beslut fattas med enkel majoritet av vid mötet avgivna röster, utom då annat är stadgat.

Följande frågor ska behandlas vid varje ordinarie årsmöte

* Årsmötets öppnande
* Fastställande av röstlängd för mötet
* Val av ordförande och sekreterare för mötet
* Val av justerare, tillika rösträknare
* Fråga om årsmötets stadgeenliga utlysande
* Fastställande av föredragningslista
* Verksamhetsberättelse samt årsredovisning med balans- och resultaträkning
* Fastställande av balans- och resultaträkning, samt beslut om handhavande av uppkommen vinst eller förlust
* Revisionsberättelse
* Fråga om styrelsens ansvarsfrihet
* Information om verksamhetsplan och budget för innevarande år
* Godkännande av förslag till verksamhetsinriktning och ekonomiska ramar för nästkommande år
* Motioner och propositioner
* Fastställande av medlemsavgift för följande år
* Val av ordförande
* Val av styrelseledamöter
* Val av revisorer och revisorsersättare
* Val av valberedning och sammankallande
* Övriga frågor
* Årsmötets avslutande

Frågor av större ekonomisk betydelse för föreningen eller dess medlemmar får endast behandlas på ett årsmöte, såvida de är upptagna i dagordningen i kallelsen till mötet, eller omedelbart föranleds av ett ärende i den dagordningen.

Styrelsen
----------------------------

Styrelsen är föreningens högsta beslutande organ mellan årsmöten. Den ansvarar för den löpande verksamheten och kan delegera delar av verksamhetsansvaret till enskilda medlemmar eller arbetsgrupper. Det ekonomiska ansvaret och det övergripande verksamhetsansvaret kan inte delegeras.

Styrelsen ska bestå av minst 3 och högst 9 ledamöter. En av dessa är ordförande. Styrelsen väljer inom sig kassör och andra funktionärer.

Styrelsen kan utse en eller flera adjungerade ledamöter. En sådan ledamot har yttrande- och förslagsrätt på styrelsemöten och kan utses till befattning inom styrelsen, men har inte rösträtt.

Styrelsens sammanträden ska protokollföras. Styrelsen sammanträder på kallelse av ordföranden, eller då minst hälften av styrelsens ledamöter begär det. Styrelsen är beslutsmässig endast såvida mer än hälften av ledamöterna är närvarande, och samtliga ledamöter kallats till mötet.

Styrelsebeslut fattas med enkel majoritet. Vid lika röstetal har ordförande utslagsröst, utom vid personval då lotten avgör.

På styrelsesammanträden är röstning via ombud inte tillåten.

Endast medlemmar som är fysiska personer är valbara till styrelsen.

Valberedning
----------------------------

Valberedningen ska bestå av minst två personer, varav en sammankallande. Senast två veckor före årsmötet ska valberedningen lämna sitt förslag till val av ordförande, styrelseledamöter och revisorer. Andra kandidater ska antecknas i anslutning till förslaget.

Räkenskaps- och verksamhetsår
----------------------------

Föreningens räkenskapsår och verksamhetsår sammanfaller med kalenderåret.

Firmateckning
----------------------------

Föreningens firma tecknas på det sätt styrelsen beslutar. Styrelsen ska upprätta en utförlig fullmakts-/firmateckningsordning över behöriga personer.

Stadgeändring
----------------------------

Ändring av föreningens stadgar sker genom beslut på årsmöte, med enkel majoritet. Om ändringen gäller föreningens namn eller ändamål eller regler om ändring av stadgarna får det endast ske efter två likalydande beslut som fattas vid två ordinarie årsmöten i följd.

Revisorer
----------------------------

Föreningen ska ha minst en och högst två revisorer med minst en och högst två ersättare.

Revisorerna äger rätt att under löpande verksamhetsår ta del av räkenskaper och övriga handlingar som berör styrelsens förvaltning samt att delta i styrelsens sammanträden.

Revisorerna ska senast två veckor innan ordinarie årsmöte avge skriftligt utlåtande om föreningens ekonomi, samt om styrelsens förvaltning för det gångna räkenskapsåret.

Revisorerna ska senast fyra veckor före årsmötet av styrelsen få tillgång till samtliga handlingar som ska ligga till grund för revisionsberättelsen.

Upplösning
----------------------------

Beslut om upplösning av föreningen fattas vid ordinarie årsmöte, med 2/3 majoritet.

När föreningen upplöses ska eventuella tillgångar i första hand övergå till OpenStreetMap Foundation, i andra hand till en annan organisation som främjar ett öppet och fritt informationsutbyte.
